"[Description of riches, comforts, etc of the subjects of the kingdom during Dasaratha's reign]. \n\nतस्यां पुर्यामयोध्यायां वेदवित्सर्वसङ्ग्रह: ।\n\nदीर्घदर्शी महातेजा: पौरजानपदप्रिय: ।।1.6.1।। \n\nइक्ष्वाकूणामतिरथो यज्वा धर्मरतो वशी ।\n\nमहर्षिकल्पो राजर्षिस्त्रिषु लोकेषु विश्रुत: ।।1.6.2।। \n\nबलवान्निहतामित्रो मित्रवान्विजितेन्द्रिय: ।\n\nधनैश्च सङ्ग्रहैश्चान्यैश्शक्रवैश्रवणोपम: ।।1.6.3।। \n\nयथा मनुर्महातेजा लोकस्य परिरक्षिता ।\n\nतथा दशरथो राजा वसञ्जगदपालयत् ।। 1.6.4।। \n\nतेन सत्याभिसन्धेन त्रिवर्गमनुतिष्ठता ।\n\nपालिता सा पुरी श्रेष्ठा इन्द्रेणेवामरावती ।।1.6.5।। \n\nतस्मिन्पुरवरे हृष्टा धर्मात्मानो बहुश्रुता: ।\n\nनरास्तुष्टा धनैस्स्वैस्स्वैरलुब्धास्सत्यवादिन: ।।1.6.6।। \n\nनाल्पसन्निचय: कश्चिदासीत्तस्मिन् पुरोत्तमे ।\n\nकुटुम्बी यो ह्यसिद्धार्थोऽगवाश्वधनधान्यवान् ।।1.6.7।। \n\nकामी वा न कदर्यो वा नृशंस: पुरुष: क्वचित् ।\n\nद्रष्टुं शक्यमयोध्यायान्नाविद्वान्न च नास्तिक: ।।1.6.8।। \n\nसर्वे नराश्च नार्यश्च धर्मशीलास्सुसंयता: ।\n\nउदिताश्शीलवृत्ताभ्यां महर्षय इवामला: ।।1.6.9।। \n\nनाकुण्डली नामकुटी नास्रग्वी नाल्पभोगवान् ।\n\nनामृष्टो नानुलिप्ताङ्गो नासुगन्धश्च विद्यते ।।1.6.10।। \n\nनामृष्टभोजी नादाता नाप्यनङ्गदनिष्कधृक् ।\n\nनाहस्ताभरणो वाऽपि दृश्यते नाप्यनात्मवान् ।।1.6.11।। \n\nनानाहिताग्निर्नायज्वा न क्षुद्रो वा न तस्कर: ।\n\nकश्चिदासीदयोध्यायान्न च निर्वृत्तसङ्कर: ।।1.6.12।। \n\nस्वकर्मनिरता नित्यं ब्राह्मणा विजितेन्द्रिया: ।\n\nदानाध्ययनशीलाश्च संयताश्च परिग्रहे ।।1.6.13।। \n\nन नास्तिको नानृतको न कश्चिदबहुश्रुत: ।\n\nनासूयको न चाऽशक्तो नाविद्वान्विद्यते तदा ।।1.6.14।। \n\nनाषडङ्गविदत्रासीन्नाव्रतो नासहस्रद: ।\n\nन दीन: क्षिप्तचित्तो वा व्यथितो वाऽपि कश्चन ।।1.6.15।। \n\nकश्चिन्नरो वा नारी वा नाश्रीमान्नाप्यरूपवान् ।\n\nद्रष्टुं शक्यमयोध्यायां नापि राजन्यभक्तिमान् ।।1.6.16।। \n\nवर्णेष्वग्र्यचतुर्थेषु देवतातिथिपूजका:।\n\nकृतज्ञाश्च वदान्याश्च शूरा विक्रमसंयुता: ।।1.6.17।। \n\nदीर्घायुषो नरास्सर्वे धर्मं सत्यं च संश्रिता: ।\n\nसहिता: पुत्रपौत्रैश्च नित्यं स्त्रीभि: पुरोत्तमे ।।1.6.18।। \n\nक्षत्रं ब्रह्ममुखं चासीद्वैश्या: क्षत्रमनुव्रता: ।\n\nशूद्रास्स्वधर्मनिरतास्त्रीन्वर्णानुपचारिण: ।।1.6.19।। \n\nसा तेनेक्ष्वाकुनाथेन पुरी सुपरिरक्षिता ।\n\nयथा पुरस्तान्मनुना मानवेन्द्रेण धीमता ।।1.6.20।। \n\nयोधानामग्निकल्पानां पेशलानाममर्षिणाम् ।\n\nसम्पूर्णा कृतविद्यानां गुहा केसरिणामिव ।।1.6.21।। \n\nकाम्भोजविषये जातैर्बाह्लीकैश्च हयोत्तमै: ।\n\nवनायुजैर्नदीजैश्च पूर्णा हरिहयोत्तमै:।।1.6.22।। \n\nविन्ध्यपर्वतजैर्मत्तै: पूर्णा हैमवतैरपि ।\n\nमदान्वितैरतिबलैर्मातङ्गै: पर्वतोपमै: ।।1.6.23।। \n\nऐरावतकुलीनैश्च महापद्मकुलैस्तथा ।\n\nअञ्जनादपि निष्पन्नैर्वामनादपि च द्विपैः ।।1.6.24।। \n\nभद्रैर्मन्द्रैर्मृगैश्चैव भद्रमन्द्रमृगैस्तथा।\n\nभद्रमन्द्रैर्भद्रमृगैर्मृगमन्द्रैश्च सा पुरी।\n\nनित्यमत्तैस्सदा पूर्णा नागैरचलसन्निभै:।।1.6.25।। \n\nसा योजने च द्वे भूय: सत्यनामा प्रकाशते ।\n\nयस्यां दशरथो राजा वसन् जगदपालयत् ।।1.6.26।। \n\nतां पुरीं स महातेजा राजा दशरथो महान् ।\n\nशशास शमितामित्रो नक्षत्राणीव चन्द्रमा: ।।1.6.27।। \n\nतां सत्यनामां दृढतोरणार्गलां\n\nगृहैर्विचित्रैरुपशोभितां शिवाम् ।\n\nपुरीमयोध्यां नृसहस्रसङ्कुलां\n\nशशास वै शक्रसमो महीपति: ।।1.6.28।। \n\n"