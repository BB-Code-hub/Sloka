[{"sloka":"[Rama's tells Sita that protection of sages is his supreme righteous duty.]వాక్యమేతత్తు వైదేహ్యా వ్యాహృతం భర్తృభక్తయా.శ్రుత్వా ధర్మే స్థితో రామః ప్రత్యువాచాథ మైథిలీమ్৷৷3.10.1৷৷"},{"sloka":"హితముక్తం త్వయా దేవి! స్నిగ్ధయా సదృశం వచః.కులం వ్యపదిశన్త్యా చ ధర్మజ్ఞే! జనకాత్మజే!৷৷3.10.2৷৷"},{"sloka":"కిన్తు వక్ష్యామ్యహం దేవి! త్వయైవోక్తమిదం వచః.క్షత్రియైర్ధార్యతే చాపో నార్తశబ్దో భవేదితి৷৷3.10.3৷৷"},{"sloka":"తే చార్తా దణ్డకారణ్యే మునయస్సంశితవ్రతాః.మాం సీతే స్వయమాగమ్య శరణ్యాశ్శరణం గతాః৷৷3.10.4৷৷"},{"sloka":"వసన్తో ధర్మనిరతా వనే మూలఫలాశనాః.న లభన్తే సుఖం భీతా రాక్షసైః క్రూరకర్మభిః৷৷3.10.5৷৷"},{"sloka":"కాలే కాలే చ నిరతా నియమైర్వివిధైర్వనే.భక్ష్యన్తే రాక్షసైర్భీమైర్నరమాంసోపజీవిభిః৷৷3.10.6৷৷"},{"sloka":"తే భక్ష్యమాణా మునయో దణ్డకారణ్యవాసినః.అస్మానభ్యవపద్యేతి మామూచుర్ద్విజసత్తమా৷৷3.10.7৷৷"},{"sloka":"మయా తు వచనం శ్రుత్వా తేషామేవం ముఖాచ్చ్యుతమ్.కృత్వా చరణశుశ్రూషాం వాక్యమేతదుదాహృతమ్৷৷3.10.8৷৷"},{"sloka":"ప్రసీదన్తు భవన్తో మే హ్రీరేషా హి మమాతులా.యదీదృశైరహం విప్రైరుపస్థేయైరుపస్థితః৷৷3.10.9৷৷"},{"sloka":"కిం కరోమీతి చ మయా వ్యాహృతం ద్విజసన్నిధౌ.సర్వైరేతైస్సమాగమ్య వాగియం సముదాహృతా৷৷3.10.10৷৷"},{"sloka":"రాక్షసైర్దణ్డకారణ్యే బహుభిః కామరూపిభిః.అర్దితాస్స్మ దృఢం రామ భవాన్నస్తత్ర రక్షతు৷৷3.10.11৷৷"},{"sloka":"హోమకాలేషు సమ్ప్రాప్తాః పర్వకాలేషు చానఘ.ధర్షయన్తి సుదుర్ధర్షా రాక్షసాః పిశితాశనాః৷৷3.10.12৷৷"},{"sloka":"రాక్షసైర్ధర్షితానాం చ తాపసానాం తపస్వినామ్.గతిం మృగయమాణానాం భవాన్నః పరమా గతిః৷৷3.10.13৷৷"},{"sloka":"కామం తపఃప్రభావేన శక్తా హన్తుం నిశాచరాన్.చిరార్జితం తు నేచ్ఛామస్తపః ఖణ్డయితుం వయమ్৷৷3.10.14৷৷"},{"sloka":"బహువిఘ్నం తపో నిత్యం దుశ్చరం చైవ రాఘవ.తేన శాపం న ముఞ్చామో భక్ష్యమాణాశ్చ రాక్షసైః৷৷3.10.15৷৷"},{"sloka":"తదర్ధ్యమానాన్రక్షోభిర్దణ్డకారణ్యవాసిభిః.రక్ష నస్త్వం సహ భ్రాత్రా త్వన్నాథా హి వయం వనే৷৷3.10.16৷৷"},{"sloka":"మయా చైతద్వచశ్శ్రుత్వా కార్త్స్న్యేన పరిపాలనమ్.ఋషీణాం దణ్డకారణ్యే సంశ్రుతం జనకాత్మజే৷৷3.10.17৷৷"},{"sloka":"సంశ్రుత్య చ న శక్ష్యామి జీవమానః ప్రతిశ్రవమ్.మునీనామన్యథా కర్తుం సత్యమిష్టం హి మే సదా৷৷3.10.18৷৷"},{"sloka":"అప్యహం జీవితం జహ్యాం త్వాం వా సీతే సలక్ష్మణామ్.న తు ప్రతిజ్ఞాం సంశ్రుత్య బ్రాహ్మణేభ్యో విశేషతః৷৷3.10.19৷৷"},{"sloka":"తదవశ్యం మయా కార్యమృషీణాం పరిపాలనమ్.అనుక్తేనాపి వైదేహి ప్రతిజ్ఞాయ తు కిం పునః৷৷3.10.20৷৷"},{"sloka":"మమ స్నేహాచ్చ సౌహార్దాదిదముక్తంత్వయానఘే.పరితుష్టోస్మ్యహం సీతే న హ్యనిష్టోనుశిష్యతే৷৷3.10.21৷৷"},{"sloka":"సదృశం చానురూపం చ కులస్య తవ చాత్మనః.సధర్మచారిణీ మే త్వం ప్రాణేభ్యోపి గరీయసీ৷৷3.10.22৷৷"},{"sloka":"ఇత్యేవముక్త్వా వచనం మహాత్మా సీతాం ప్రియాం మైథిలరాజపుత్రీమ్.రామో ధనుష్మాన్సహ లక్ష్మణేన జగామ రమ్యాణి తపోవనాని৷৷3.10.23৷৷"}]