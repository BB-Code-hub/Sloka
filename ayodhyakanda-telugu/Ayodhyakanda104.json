[{"sloka":"[Bharata beseeches Rama repeatedly --- Rama justifies his obedience to his father's command.]తం తు రామ స్సమాశ్వాస్య భ్రాతరం గురవత్సలమ్.లక్ష్మణేన సహ భ్రాత్రా ప్రష్టుం సముపచక్రమే৷৷2.104.1৷৷"},{"sloka":"కిమేతదిచ్ఛేయమహం శ్రోతుం ప్రవ్యాహృతం త్వయా.యస్మాత్త్వమాగతో దేశమిమం చీరజటాజినః৷৷2.104.2৷৷"},{"sloka":"కిన్నిమిత్తమిమం దేశం కృష్ణాజినజటాధరః.హిత్వా రాజ్యం ప్రవిష్టస్త్వం తత్సర్వం వక్తుమర్హసి৷৷2.104.3৷৷"},{"sloka":"ఇత్యుక్తః కైకయీపుత్రః కాకుత్స్థేన మహాత్మనా.ప్రగృహ్య బలవద్భూయః ప్రాఞ్జలిర్వాక్యమబ్రవీత్৷৷2.104.4৷৷"},{"sloka":"ఆర్యం తాతః పరిత్యజ్య కృత్వా కర్మ సుదుష్కరమ్.గత స్స్వర్గం మహాబాహుః పుత్రశోకాభిపీడితః৷৷2.104.5৷৷"},{"sloka":"స్త్రియా నియుక్తః కైకేయ్యా మమ మాత్రా పరన్తప.చకార సుమహత్పాపమిదమాత్మయశోహరమ్৷৷2.104.6৷৷"},{"sloka":"సా రాజ్యఫలమప్రాప్య విధవా శోకకర్శితా.పతిష్యతి మహాఘోరే నిరయే జననీ మమ৷৷2.104.7৷৷"},{"sloka":"తస్య మే దాసభూతస్య ప్రసాదం కర్తుమర్హసి.అభిషిఞ్చస్వ చాద్యేవ రాజ్యేన మఘవానివ৷৷2.104.8৷৷"},{"sloka":"ఇమాః ప్రకృతయ స్సర్వా విధవా మాతరశ్చ యాః.త్వత్సకాశమనుప్రాప్తా ప్రసాదం కర్తుమర్హసి৷৷2.104.9৷৷"},{"sloka":"తదానుపూర్వ్యా యుక్తం చ యుక్తం చాత్మని మానద!.రాజ్యం ప్రాప్నుహి ధర్మేణ సకామాన్సుహృదః కురు৷৷2.104.10৷৷"},{"sloka":"భవత్వవిధవా భూమి స్సమగ్రా పతినా త్వయా.శశినా విమలేనేవ శారదీ రజనీ యథా৷৷2.104.11৷৷"},{"sloka":"ఏభిశ్చ సచివైస్సార్ధం శిరసా యాచితో మయా.భ్రాతు శ్శిష్యస్య దాసస్య ప్రసాదం కర్తుమర్హసి৷৷2.104.12৷৷"},{"sloka":"తదిదం శాశ్వతం పిత్ర్యం సర్వం ప్రకృతిమణ్డలమ్.పూజితం పురుషవ్యాఘ్ర నాతిక్రమితుమర్హసి৷৷2.104.13৷৷"},{"sloka":"ఏవముక్త్వా మహాబాహు స్సబాష్పః కైకయీసుతః.రామస్య శిరసా పాదౌ జగ్రాహ విధివత్పునః৷৷2.104.14৷৷"},{"sloka":"తం మత్తమివ మాతఙ్గం నిఃశ్వసన్తం పున పునః.భ్రాతరం భరతం రామః పరిష్వజ్యేదమబ్రవీత్৷৷2.104.15৷৷"},{"sloka":"కులీనస్సత్త్వసమ్పన్నస్తేజస్వీ చరితవ్రతః.రాజ్యహేతోః కథం పాపమాచరేత్త్వద్విధో జనః৷৷2.104.16৷৷"},{"sloka":"న దోషం త్వయి పశ్యామి సూక్ష్మమప్యరిసూదన.న చాపి జననీం బాల్యాత్త్వం విగర్హితుమర్హసి৷৷2.104.17৷৷"},{"sloka":"కామకారో మహాప్రాజ్ఞ! గురూణాం సర్వదానఘ.ఉపపన్నేషు దారేషు పుత్రేషు చ విధీయతే৷৷2.104.18৷৷"},{"sloka":"వయమస్య యథా లోకే సఙ్ఖ్యాతా స్సౌమ్య సాధుభిః.భార్యాః పుత్రాశ్చ శిష్యాశ్చ త్వమనుజ్ఞాతుమర్హసి৷৷2.104.19৷৷"},{"sloka":"వనే వా చీరవసనం సౌమ్య కృష్ణాజినామ్బరమ్.రాజ్యే వాపి మహారాజో మాం వాసయితుమీశ్వరః৷৷2.104.20৷৷"},{"sloka":"యావత్పితరి ధర్మజ్ఞే గౌరవం లోకసత్కృతమ్.తావద్ధర్మభృతాం శ్రేష్ఠ జనన్యామపి గౌరవమ్৷৷2.104.21৷৷"},{"sloka":"ఏతాభ్యాం ధర్మశీలాభ్యాం వనం గచ్ఛేతి రాఘవ!.మాతాపితృభ్యాముక్తోహం కథమన్యత్సమాచరేత్৷৷2.104.22৷৷"},{"sloka":"త్వయా రాజ్యమయోధ్యాయాం ప్రాప్తవ్యం లోకసత్కృతమ్.వస్తవ్యం దణ్డకారణ్యే మయా వల్కలవాససా৷৷2.104.23৷৷"},{"sloka":"ఏవం కృత్వా మహారాజో విభాగం లోకసన్నిధౌ.వ్యాదిశ్య చ మహాతేజా దివం దశరథో గతః৷৷2.104.24৷৷"},{"sloka":"స చ ప్రమాణం ధర్మాత్మా రాజా లోకగురుస్తవ.పిత్రా దత్తం యథాభాగముపభోక్తుం త్వమర్హసి৷৷2.104.25৷৷"},{"sloka":"చతుర్దశ సమాస్సౌమ్య దణ్డకారణ్యమాశ్రితః.ఉపభోక్ష్యే త్వహం దత్తం భాగం పిత్రా మహాత్మనా৷৷2.104.26৷৷"},{"sloka":"యదబ్రవీన్మాం నరలోకసత్కృతః పితా మహాత్మా విబుధాధిపోపమః.తదేవ మన్యే పరమాత్మనో హితం న సర్వలోకేశ్వర భావమప్యయమ్৷৷2.104.27৷৷"}]