[{"sloka":"[Rama reaches the banks of Tamasa river.]అనురక్తా మహాత్మానం రామం సత్యపరాక్రమమ్.అనుజగ్ముః ప్రయాన్తం తం వనవాసాయ మానవాః৷৷2.45.1৷৷"},{"sloka":"నివర్తితేపి చ బలాత్సుహృద్వర్గే చ రాజని.నైవ తే సంన్యవర్తన్త రామస్యానుగతా రథమ్৷৷2.45.2৷৷"},{"sloka":"అయోధ్యానిలయానాం హి పురుషాణాం మహాయశాః.బభూవ గుణసమ్పన్నః పూర్ణచన్ద్ర ఇవ ప్రియః৷৷2.45.3৷৷"},{"sloka":"స యాచ్యమానః కాకుత్స్థః స్వాభిః ప్రకృతిభిస్తదా.కుర్వాణః పితరం సత్యం వనమేవాన్వపద్యత৷৷2.45.4৷৷"},{"sloka":"అవేక్షమాణః సస్నేహం చక్షుషా ప్రపిబన్నివ.ఉవాచ రామః స్నేహేన తాః ప్రజాః స్వాః ప్రజా ఇవ৷৷2.45.5৷৷"},{"sloka":"యా ప్రీతిర్బహుమానశ్చ మయ్యయోధ్యానివాసినామ్.మత్ప్రియార్థం విశేషేణ భరతే సా నివేశ్యతామ్৷৷2.45.6৷৷"},{"sloka":"స హి కల్యాణచారిత్రః కైకేయ్యానన్దవర్ధనః.కరిష్యతి యథావద్వః ప్రియాణి చ హితాని చ৷৷2.45.7৷৷"},{"sloka":"జ్ఞానవృద్ధో వయోబాలో మృదుర్వీర్యగుణాన్వితః.అనురూపః స వో భర్తా భవిష్యతి భయాపహః৷৷2.45.8৷৷"},{"sloka":"స హి రాజగుణైర్యుక్తో యువరాజః సమీక్షితః.అపి చాపి మయా శిష్టైః కార్యం వో భర్తృశాసనమ్৷৷2.45.9৷৷"},{"sloka":"న చ సన్తప్యేద్యథా చాసౌ వనవాసం గతే మయి.మహారాజస్తథా కార్యో మమ ప్రియచికీర్షయా৷৷2.45.10৷৷"},{"sloka":"యథా యథా దాశరథి ర్ధర్మ ఏవాస్థితోభవత్.తథా తథా ప్రకృతయో రామం పతిమకామయన్৷৷2.45.11৷৷"},{"sloka":"బాష్పేణ పిహితం దీనం రామః సౌమిత్రిణా సహ.చకర్షేవ గుణైర్బద్ధ్వా జనం పురనివాసినమ్৷৷2.45.12৷৷"},{"sloka":"తే ద్విజాస్త్రివిధం వృద్ధా జ్ఞానేన వయసౌజసా.వయః ప్రకమ్పశిరసో దూరాదూచురిదం వచః৷৷2.45.13৷৷"},{"sloka":"వహన్తో జవనా రామం భో భో జాత్యాస్తురఙ్గమాః.నివర్తధ్వం న గన్తవ్యం హితా భవత భర్తరి৷৷2.45.14৷৷"},{"sloka":"కర్ణవన్తి హి భూతాని విశేషేణ తురఙ్గమాః.యూయం తస్మాన్నివర్తధ్వం యాచనాం ప్రతివేదితాః৷৷2.45.15৷৷"},{"sloka":"ధర్మతః స విశుద్ధాత్మా వీరః శుభదృఢవ్రతః.ఉపవాహ్యస్తు వో భర్తా నాపవాహ్యః పురాద్వనమ్৷৷2.45.16৷৷"},{"sloka":"ఏవమార్తప్రలాపాంస్తాన్ వృద్ధాన్ ప్రలపతో ద్విజాన్.అవేక్ష్య సహసా రామో రథాదవతతార హ৷৷2.45.17৷৷"},{"sloka":"పద్భ్యామేవ జగామాథ ససీత స్సహలక్ష్మణః.సన్నికృష్టపదన్యాసో రామో వనపరాయణః৷৷2.45.18৷৷"},{"sloka":"ద్విజాతీంస్తు పదాతీంస్తాన్ రామశ్చారిత్రవత్సలః.న శశాక ఘృణాచక్షుః పరిమోక్తుం రథేన సః৷৷2.45.19৷৷"},{"sloka":"గచ్ఛన్తమేవ తం దృష్ట్వా రామం సమ్భ్రాన్తచేతసః.ఊచుః పరమసన్తప్తా రామం వాక్యమిదం ద్విజాః৷৷2.45.20৷৷"},{"sloka":"బ్రాహ్మణ్యం సర్వమేతత్త్వాం బ్రహ్మణ్యమనుగచ్ఛతి.ద్విజస్కన్ధాధిరూఢాస్త్వామగ్నయోప్యనుయాన్త్యమీ৷৷2.45.21৷৷"},{"sloka":"వాజపేయసముత్థాని ఛత్రాణ్యేతాని పశ్య నః.పృష్ఠతోనుప్రయాతాని మేఘానివ జలాత్యయే৷৷2.45.22৷৷"},{"sloka":"అనవాప్తాతపత్రస్య రశ్మిసన్తాపితస్య తే.ఏభిశ్ఛాయాం కరిష్యామః స్వైశ్ఛత్రైర్వాజపేయికైః৷৷2.45.23৷৷"},{"sloka":"యా హి నః సతతం బుద్ధిర్వేదమన్త్రానుసారిణీ.త్వత్కృతే సా కృతా వత్స! వనవాసానుసారిణీ৷৷2.45.24৷৷"},{"sloka":"హృదయేష్వేవ తిష్ఠన్తి వేదా యే నః పరం ధనమ్.వత్స్యన్త్యపి గృహేష్వేవ దారాశ్చారిత్రరక్షితాః৷৷2.45.25৷৷"},{"sloka":"న పునర్నిశ్చయః కార్యస్త్వద్గతౌ సుకృతా మతిః.త్వయి ధర్మవ్యపేక్షే తు కిం స్యాద్ధర్మపథే స్థితమ్৷৷2.45.26৷৷"},{"sloka":"యాచితో నో నివర్తస్వ హంసశుక్లశిరోరుహైః.శిరోభిర్నిభృతాచార మహీపతనపాంసులైః৷৷2.45.27৷৷"},{"sloka":"బహూనాం వితతా యజ్ఞా ద్విజానాం య ఇహాగతాః.తేషాం సమాప్తిరాయత్తా తవ వత్స! నివర్తనే৷৷2.45.28৷৷"},{"sloka":"భక్తిమన్తి హి భూతాని జఙ్గమాజఙ్గమాని చ.యాచమానేషు రామ! త్వం భక్తిం భక్తేషు దర్శయ৷৷2.45.29৷৷"},{"sloka":"అనుగన్తుమశక్తా స్త్వాం మూలైరుద్ధతవేగినః.ఉన్నతా వాయువేగేన విక్రోశన్తీవ పాదపాః৷৷2.45.30৷৷"},{"sloka":"నిశ్చేష్టాహారసఞ్చారా వృక్షైకస్థానవిష్ఠితాః.పక్షిణోపి ప్రయాచన్తే సర్వభూతానుకమ్పినమ్৷৷2.45.31৷৷"},{"sloka":"ఏవం విక్రోశతాం తేషాం ద్విజాతీనాం నివర్తనే.దదృశే తమసా తత్ర వారయన్తీవ రాఘవమ్৷৷2.45.32৷৷"},{"sloka":"తతః సుమన్త్రోపి రథాద్విముచ్యశ్రాన్తాన్హయాన్సమ్పరివర్త్య శీఘ్రమ్.పీతోదకాంస్తోయపరిప్లుతాఙ్గా-నచారయద్వై తమసావిదూరే৷৷2.45.33৷৷"}]